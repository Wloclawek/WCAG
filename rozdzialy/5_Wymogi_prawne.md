# Wymogi prawne

## Akty prawne pośrednio dotyczące dostępności stron internetowych

### Konstytucja RP

#### Art. 32

1. Wszyscy są wobec prawa równi. Wszyscy mają prawo do równego traktowania przez władze publiczne.
2. Nikt nie może być dyskryminowany w życiu politycznym, społecznym lub gospodarczym z jakiejkolwiek przyczyny

#### Art. 51

3. Każdy ma prawo dostępu do dotyczących go urzędowych dokumentów i zbiorów danych. Ograniczenie tego prawa może określić ustawa.

#### Art. 61

4. Obywatel ma prawo do uzyskiwania informacji o działalności organów władzy publicznej oraz osób pełniących funkcje publiczne. Prawo to obejmuje również uzyskiwanie informacji o działalności organów samorządu gospodarczego i zawodowego, a także innych osób oraz jednostek organizacyjnych w zakresie, w jakim wykonują one zadania władzy publicznej i gospodarują mieniem komunalnym lub majątkiem Skarbu Państwa.

#### Art. 69

Osobom niepełnosprawnym władze publiczne udzielają, zgodnie z ustawą, pomocy w zabezpieczaniu egzystencji, przysposobieniu do pracy oraz komunikacji społecznej.

### Konwencja ONZ o prawach osób niepełnosprawnych

5. Państwa Strony podejmą również odpowiednie środki w celu:
   (g) popierania dostępu osób niepełnosprawnych do nowych technologii i systemów informacyjno-komunikacyjnych, w tym do Internetu

### Ustawa z dnia 19 sierpnia 2011r. o języku migowym i innych środkach komunikowania się

#### Art. 3

5. środkach wspierających komunikowanie się – należy przez to rozumieć rozwiązania lub usługi umożliwiające kontakt, w szczególności poprzez:e) strony internetowe spełniające standardy dostępności dla osób niepełnosprawnych;

#### Art. 9. 1.

Organ administracji publicznej jest zobowiązany do udostępnienia usługi pozwalającej na komunikowanie się.

## Akty prawne bezpośrednio dotyczące dostępności stron internetowych

### Wstęp

Obecnie mamy kilka aktów prawnych, które wymagają dostępności stron internetowych. Odwołują się one do różnych wytycznych WCAG np. projekty unijne wymagają WCAG 2.0, a strony rządowe WCAG 2.1 (zawiera w całości WCAG 2.0). Należy zwrócić uwagę, że przepisy unijne wymagają także napisów rozszerzonych do transmisji "na żywo".

Przewidziano kary za długotrwały brak dostępności dla osób z niepełnosprawnościami (Ustawa o dostępności cyfrowej stron internetowych i aplikacji mobilnych). Najważniejszym dokumentem jest Ustawa o dostępności cyfrowej stron internetowych i aplikacji mobilnych, która rozszerza dotychczasowe wymagania dla stron publicznych.

### Ustawa z dnia 4 kwietnia 2019 r. o dostępności cyfrowej stron internetowych i aplikacji mobilnych podmiotów publicznych

Jest to efekt wdrożenia dyrektywy do prawa polskiego ([Dyrektywa Parlamentu Europejskiego i Rady (UE) 2016/2102 z dnia 26 października 2016 r. w sprawie dostępności stron internetowych i mobilnych aplikacji organów sektora publicznego (Tekst mający znaczenie dla EOG](https://eur-lex.europa.eu/legal-content/PL/TXT/?uri=CELEX%3A32016L2102) ). **Obecnie najważniejszy dokument dot. dostępności stron internetowych**. Warto zwrócić uwagę, że także dotyczy aplikacji mobilnych.

W treści użyto cytatów z ustawy.

[Ustawa z 4 kwietnia 2019 r.](http://prawo.sejm.gov.pl/isap.nsf/DocDetails.xsp?id=WDU20190000848) dotyczy (art. 2):

- organów rządowych i samorządowych;
- niektórych podmiotów prawa publicznego finansowanych ze środków publicznych;
- związków tych podmiotów;
- organizacji pozarządowych;
- pozostałych jednostek sektora finansów publicznych (PAN, uczelnie, KRUS, ZUS, sądy, ZOZ-y itd.).

Strony internetowe i aplikacje mobilne powinny spełniać kryteria sukcesu **WCAG 2.1** określone w załączniku do Ustawy. Ustawa nakazuje spełnienie **49 z 78** kryteriów sukcesu.

#### Oświadczenie dostępności

Podmioty mają obowiązek publikacji oświadczenia dostępności (art. 10), który jest zgodny ze wzorem określonym w załączniku do [decyzji wykonawczej Komisji (UE) 2018/1523](https://eur-lex.europa.eu/legal-content/PL/TXT/?uri=CELEX%3A32018D1523). Deklaracja ponadto zawiera:

- datę publikacji strony internetowej lub aplikacji mobilnej;
- datę ostatniej aktualizacji strony internetowej lub aplikacji mobilnej, po dokonaniu istotnej zmiany jej zawartości, polegającej w szczególności na zmianie wyglądu lub struktury prezentowanych informacji lub zmianie sposobu publikowania informacji;
- informację lub link do informacji o sposobie dokonania oceny dostępności cyfrowej;
- dane teleadresowe siedziby podmiotu publicznego wraz ze wskazaniem danych kontaktowych osoby wyznaczonej do realizacji spraw w zakresie dostępności cyfrowej w tym podmiocie publicznym;
- informacje na temat utworzonych na stronie internetowej lub w aplikacji mobilnej skrótów klawiszowych służących przemieszczaniu się po elementach strony internetowej lub aplikacji mobilnej i uruchamianiu dostępnych na nich funkcji;
- informację o dostępności architektonicznej siedziby podmiotu publicznego dla osób niepełnosprawnych;
- informację o dostępności tłumacza języka migowego za pośrednictwem środków komunikacji elektronicznej wraz z informacją o metodach umożliwiających skorzystanie z tej funkcji albo informację o jej braku;
- link do deklaracji dostępności aplikacji mobilnej, w przypadku posiadania przez podmiot publiczny aplikacji mobilnej;
- informację o możliwości powiadomienia podmiotu publicznego o braku dostępności cyfrowej;
- link do strony internetowej Rzecznika Praw Obywatelskich.

Podmioty publiczne dokonują przeglądu i aktualizacji deklaracji dostępności do **31 marca każdego roku** oraz niezwłocznie w każdym przypadku, gdy strona internetowa lub aplikacja mobilna podlega zmianom mogącym mieć wpływ na jej dostępność cyfrową (art .11). Ministerstwo Cyfryzacji opublikowało [warunki technicznej dot. deklaracji dostępności](https://mc.bip.gov.pl/objasnienia-prawne/warunki-techniczne-publikacji-oraz-struktura-dokumentu-elektronicznego-deklaracji-dostepnosci.html) (zgodnie z art. 22).

#### Odstępstwa

Ustawa dopuszcza odstępstwa w przypadku (art. 3):

- TV i radia;
- multimediów "na żywo";
- multimediów opublikowanych przed 23 września 2020 r.;
- dokumentów opublikowanych przed dniem 23 września 2018 r., chyba że ich zawartość jest niezbędna do realizacji bieżących zadań podmiotu publicznego;
- map oraz map interaktywnych, w tym geoportali, pod warunkiem że w przypadku map interaktywnych i geoportali przeznaczonych do zastosowań nawigacyjnych dane teleadresowe i położenie geograficzne prezentowane są w sposób dostępny cyfrowo;
- treści będących w posiadaniu podmiotu publicznego:
  1. które nie zostały przez niego lub na jego rzecz wytworzone albo przez niego nabyte, albo
  2. których dostosowanie do wymagań dostępności cyfrowej wymaga modyfikacji, do której ten podmiot publiczny nie jest uprawniony;
- treści prezentowanych w intranecie lub ekstranecie, opublikowanych przed dniem 23 września 2019 r. i niepoddawanych od tego czasu przebudowom i zmianom polegającym w szczególności na zmianie wyglądu lub struktury prezentowanych informacji albo zmianie sposobu publikowania informacji;
- treści prezentujących dzieła sztuki i zabytki, których nie można przedstawić w sposób dostępny cyfrowo z powodów opisanych w ustawie:
- treści niewykorzystywanych do realizacji bieżących zadań podmiotu publicznego oraz nieuaktualnianych lub niepoddawanych po dniu 23 września 2019 r. przebudowom i zmianom polegającym w szczególności na zmianie wyglądu lub struktury prezentowanych informacji albo na zmianie sposobu publikowania informacji.

**Należy jednak zapewnić alternatywną metodę (art. 7) dostępu do treści niedostępnych dla osób z niepełnosprawnościami (np. kontakt telefoniczny, mailowy itd.).**

#### Żądanie zapewnienia dostępności

Każdy ma prawo do żądania zapewnienia dostępności cyfrowej wskazanego elementu strony lub aplikacji (art. 18). **Żądanie musi zostać spełnione nie później niż 7 dni od dnia wystąpienia żądania (może być alternatywny sposób dostępu)**. W przypadku braku możliwości spełnienia żądania ma obowiązek powiadomić użytkownika i musi poprawić błąd do maksymalnie 2 miesięcy.

Jeżeli żądanie nie zostanie spełnione można złożyć skargę (stosuje się przepisy z Kodeksu postępowania administracyjnego).

#### Kary

Ministerstwo Cyfryzacji jest organem monitorującym i sprawozdawczym do Komisji Europejskiej (art .12). Także ten podmiot nakłada kary pieniężne (od 5-10 tys. zł). Kary są przewidziane dla podmiotów, które:

- W sposób nieuzasadniony i uporczywy nie zapewnia dostępności cyfrowej strony internetowej lub aplikacji mobilnej;
- nie sporządza i nie publikuje deklaracji dostępności albo nie zawiera w deklaracji dostępności;
- nie zapewnia dostępności cyfrowej strony podmiotowej Biuletynu Informacji Publicznej.

Definicja uporczywego nie zapewniania jest określona w Ustawie fragmentem:

- Uporczywym niewywiązywaniem się z zapewnienia dostępności cyfrowej strony internetowej lub aplikacji mobilnej jest stwierdzenie braku poprawy dostępności cyfrowej **w trzech kolejnych monitorowaniach**.

W przypadku braku deklaracji dostępności okres jest krótszy:

- Kara pieniężna jest nakładana na podmiot publiczny w przypadku niesporządzenia i nieopublikowania deklaracji dostępności albo braku wymaganych dla deklaracji dostępności elementów, wykazanego **w dwóch kolejnych monitorowaniach**.

W przypadku BIP okres jest również krótszy:

- Kara pieniężna jest nakładana na podmiot publiczny w przypadku braku zapewnienia dostępności cyfrowej strony podmiotowej Biuletynu Informacji Publicznej oraz elementów i funkcji strony internetowej lub aplikacji mobilnej wykazanym w dwóch kolejnych monitorowaniach.

#### Okresy Przejściowe

Ustawa zawiera okresy przejściowe (art. 27):

Ustawa wchodzi w życie po upływie 14 dni od dnia ogłoszenia, z wyjątkiem art. 5–11, art. 12 pkt 2 i 3 oraz art. 13–19, które wchodzą w życie w zakresie:

1. stron internetowych podmiotów publicznych nieopublikowanych przed dniem 23 września 2018 r. – z dniem **23 września
   2019 r.**;
2. stron internetowych podmiotów publicznych opublikowanych przed dniem 23 września 2018 r. – z dniem **23 września
   2020 r.**;
3. aplikacji mobilnych podmiotów publicznych – z dniem **23 czerwca 2021 r.**

### Ustawa z dnia 19 lipca 2019 r. o zapewnianiu dostępności osobom ze szczególnymi potrzebami

[Ustawa jest dostępna na stronie Sejmu RP](http://prawo.sejm.gov.pl/isap.nsf/DocDetails.xsp?id=WDU20190001696). [Ustawa ma objąć 65 tys. podmiotów publicznych](https://www.gov.pl/web/inwestycje-rozwoj/projekt-ustawy-o-dostepnosci-w-konsultacjach). Dotyczy dostępności w szerszym zagadnieniu niż tylko strony internetowe:

- dostęp architektoniczny;
- organizowanie imprez masowych;
- audycje TV;
- regulaminy w sektorze publicznym w dostępnym formacie;
- dostępny transport publiczny;
- dostosowanie zabytków.

### Rozporządzenia Rady Ministrów z dnia 12 kwietnia 2012 r. w sprawie Krajowych Ram Interoperacyjności, minimalnych wymagań dla rejestrów publicznych i wymiany informacji w postaci elektronicznej oraz minimalnych wymagań dla systemów teleinformatycznych.

[Rozporządzenie KRI z 2012 r.](http://prawo.sejm.gov.pl/isap.nsf/DocDetails.xsp?id=WDU20120000526) jest najstarszym dokumentem nakładającym obowiązek dostępności. Wprowadzał on 3-letni okres przejściowy związany z dostosowaniem stron publicznych do międzynarodowych wytycznych WCAG 2.0. Strony rządowe muszą spełniać 36 z 61 kryteriów sukcesu (**WAŻNE**: Nie wszystkie kryteria sukcesu na poziomie AA są wymagane!).

Gdyby rozporządzenie wymagało spełnienie wszystkich kryteriów sukcesu to:

- wszystkie transmisje „na żywo” musiałyby posiadać napisy;
- strony internetowe posiadałyby jeszcze wyższe normy dla kontrastu;
- wszystkie materiały video musiałyby posiadać tłumaczenie na język migowy.

**Załącznik nr 4 do rozporządzenia zawiera listę kryteriów sukcesu, które muszą spełniać strony rządowe.**

§ 19. W systemie teleinformatycznym podmiotu realizującego zadania publiczne służące prezentacji zasobów informacji należy zapewnić spełnienie przez ten system wymagań Web Content Accessibility Guidelines (WCAG 2.0), z uwzględnieniem poziomu AA, określonych w załączniku nr 4 do rozporządzenia.

### Wytyczne w zakresie realizacji zasady równości szans i niedyskryminacji, w tym dostępnościami dla osób z niepełnosprawnościami oraz równości szans kobiet i mężczyzn w ramach funduszy unijnych na lata 2014-2020

Wytyczne dotyczącą wszystkich projektów realizowanych ze środków unijnych. Odbiegają od innych wymagań, ponieważ np. wymagają napisów rozszerzonych w transmisjach "na żywo". 
[Szczegóły są zawarte w: Załączniku nr 2](https://www.funduszeeuropejskie.gov.pl/strony/o-funduszach/dokumenty/wytyczne-w-zakresie-realizacji-zasady-rownosci-szans-i-niedyskryminacji-oraz-zasady-rownosci-szans/). Standardy dostępności dla polityki spójności 2014-2020 (VI. Standard cyfrowy, Rozdział 1. Serwisy internetowe).

## Akty prawne dotyczące sektora prywatnego

### Dostawy usług telekomunikacyjnych

Operatorzy telekomunikacyjni muszą być dostępni zgodnie z załącznikiem 6 do [Rozporządzeniu Ministra Administracji i Cyfryzacji z dnia 26 marca 2014 r. w sprawie szczegółowych wymagań dotyczących świadczenia udogodnień dla osób niepełnosprawnych przez dostawców publicznie dostępnych usług telefonicznych](http://prawo.sejm.gov.pl/isap.nsf/DocDetails.xsp?id=WDU20140000464).

### Dyrektywa Parlamentu Europejskiego i Rady (UE) 2019/882 (z 17 kwietnia 2019 r.) w sprawie wymogów dostępności produktów i usług

Obecnie trwają pracę nad wdrożeniem dyrektywy w Polsce. Jest ona nazywana Europejskim aktem o dostępności. W 2025 r. wiele podmiotów prywatnych świadczących usługi będzie musiała dostosować (art.2 ) się do osób z niepełnosprawnościami np.:

- bankomaty;
- automaty biletowe;
- systemy operacyjne;
- czytniki książek elektronicznych;
- strony internetowe banków, przewoźników, e-sklepów itd.

## [Wróć do spisu treści](../README.md)
