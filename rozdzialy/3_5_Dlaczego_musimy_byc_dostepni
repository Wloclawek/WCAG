# Dlaczego musimy być dostępni?

## Miliony użytkowników

Według Narodowego Spisu Powszechnego Ludności i Mieszkań z 2011 r. w Polsce jest ok. 4,7 mln osób z niepełnosprawnościami. Prawne potwierdzenie posiada 3,1 mln osób. 
[Więcej o statystykach związanych z osobami z niepełnosprawnościami](http://www.niepelnosprawni.gov.pl/index.php?c=page&id=78).

## Prawo

Wykluczanie osób z niepełnosprawnościami z dostępu do informacji to łamanie prawa. Jest wiele aktów międzynarodowych i krajowych nakazujących sektorowi publicznemu dostępność stron internetowych dla osób z niepełnosprawnościami. W tym kierunku jest także zmieniane prawo dot. sektora prywatnego. Szerzej tematyka prawna jest omawiana w dziale [Wymogi prawne](./rozdzialy/5_Wymogi_prawne.md).

## Kary finansowe

Obecnie przewidziane są kary finansowe dla instytucji, które długotrwale mają niedostępne strony internetowe.

## Zdrowie

W zaleceniach dla stron internetowych jest informacja dotycząca migających elementów. Nieprzestrzeganie tych zaleceń może wywołać epilepsję ekranową. Dotyczy to także telewizji, a jednym z najgłośniejszych przypadków był film animowany "Pokemon". Jeden z odcinków zawierał migoczące sceny z kolorem czerwonym. W efekcie w 1997 r. w Japonii ponad 600 dzieci trafiło do szpitala (Gazeta Pomorska nr 209, 8 września 2017 r.).

## Ciekawe doświadczenie 

Ze względu na wymogi prawne sektor publiczny wyprzedził sektor prywatny w kontekście wiedzy dot. dostępności dla osób z niepełnosprawnościami. Unia Europejska przenosi wymogi do sektora prywatnego (np. European Accessibility Act). [Dostępność produktów cyfrowych w wielu firmach jest już standardem np. Google](https://www.google.com/accessibility/). Wkrótce dostępność dla firm może być wymogiem prawnym i jego znajomość będzie zwiększać szanse na rynku pracy.

## My sami - "Mądry Polak przed szkodą"

Projektowanie uniwersalne wymaga od nas, aby budować produkty dostępne dla jak najszerszej grupy osób. Bardzo często nie trzeba specjalnych rozwiązań dla osób z niepełnosprawnościamim, jeśli tworzymy produkty zgodnie z wytycznymi WCAG. Wystarczy, że przy tworzeniu będziemy pamiętać o problemach danej grupy np. wskazówki na stronie nie będą się opierać tylko o zmysł wzroku. Być może sami lub nasi bliscy będziemy korzystać z tych rozwiązań. Nawet będąc osobą pełnosprawną docenimy dobry kontrast czy obsługę za pomocą klawiatury (np. złamana ręka). 
Osoby z niepełnosprawnościami często nie mają alternatywy dla strony internetowej np. osoba głucha potrzebuje pośrednika, aby komunikować na infolinii banku. Strony internetowe są znacznie większym ułatwieniem dla osób z niepełnosprawnościami niż dla osób pełnosprawnych.

## [Wróć do spisu treści](../README.md)
