# Wprowadzenie do dostępności

## Rodzaje niepełnosprawności czyli nie tylko osoby niewidome!

![Grafika jest podzielona na cztery elementy. Każdy symbolizuje jeden rodzaj niepełnosprawności. Ikonka osoby na wózku dotyczy osób z niepełnosprawnością ruchową. Ikonka z zaznaczonym mózgiem dotyczy osób z niepełnosprawnością intelektualną. Ikonka ułożonych palców w literę o dotyczy osób z niepełnosprawnością narządu słuchu. Ikonka człowieka z laską dotyczy osób z niepełnosprawnością narządu wzroku](https://upload.wikimedia.org/wikipedia/commons/f/f6/Disability_symbols.svg)

Grafika pochodzi z serwisu Wikimedia. Nie jest częścią tego repozytorium.

Źle przygotowane produkty cyfrowe utrudniają dostęp do informacji. Bardzo często twórcy skupiają się wyłącznie na osobach niewidomych, a jest to błędne podejście. Problem mogą mieć także:

- osoby z dysfunkcją narządu ruchu (np. uszkodzone kończyny górne uniemożliwiające korzystanie z myszki);
- osoby z zaburzeniami poznawczymi (np. choroby otępienne typu Alzheimer, Parkinson, AIDS utrudniają zrozumienie tekstów. Podobne problemy mogą mieć osoby z zaburzeniami intelektualnymi)
- osoby z dysfunkcją narządu słuchu (np. brak napisów w filmach);
- osoby z dysfunkcją narządu wzroku (np. wykresy w postaci obrazka bez alternatywnej formy dla osób niewidomych).

Sama grupa, która ma problemy spowodowane narządem wzroku jest bardzo różnorodna i może spotykać się z trudnościami charakterystycznymi tylko dla konkretnego schorzenia. Wśród tej grupy mamy osoby:

- z zaburzeniem rozpoznawania barw (np. oznaczenie tylko kolorem);
- niewidome (np. brak opisów zdjęć);
- niedowidzące (np. niewłaściwy kontrast);
- głuchoniewidome (np. brak transkrypcji dla materiałów multimedialnych);
- z innymi uszkodzeniami narządu wzorku (np. znikające elementy w trybie wysokiego kontrastu systemu Windows).

Należy również pamiętać o osobach z niepełnosprawnościami krzyżowymi np. zaburzenie rozpoznawania barw i uszkodzone kończyny górne. Nie jesteśmy w stanie przewidzieć kombinacji dysfunkcji. Z pomocą przychodzą nam międzynarodowe wytyczne WCAG, które są **uniwersalnymi** zasadami tworzenia stron (szerzej o wytycznych w dalszej cześci tekstów).

Z usprawnień skorzystają także wyszukiwarki (pozycjonowanie stron internetowych) i osoby pełnosprawne np.:

- z uszkodzoną myszką/touchpadem lub dźwiękiem (np. poruszają się za pomocą klawiatury, czytają napisy w filmach);
- w miejscach wymagających ciszy (np. biblioteka) lub dużego hałasu (przedział w pociągu);
- w miejscach utrudniającym korzystanie z ekranu (np. Słońce);
- ze specyficznymi ustawieniami monitorami lub uszkodzeniami sterowników albo ekranu (np. mogą nie zobaczyć elementów jasnych na jasnym tle);
- osoby starsze (np. problemy z koordynacją ruchową i rozumieniem tekstów);
- osoby z ADHD lub dysleksją (np. problemy ze skupieniem związane z migającymi elementami lub formatowaniem strony - tzw. ściany tekstu);
- osoby słabiej wykształcone (np. problemy ze zrozumieniem tekstów);
- osoby dobrze wykształcone (np. teksty też mogą taką grupę wykluczać. Informacje dot. funduszy unijnych do zrozumienia wymagały poziomu doktoratu).

Każda osoba może borykać się z tymczasową niepełnosprawnością np.:

- złamana ręka;
- leki psychotropowe (zaburzają funkcje poznawcze);
- choroby zaburząjące funkcje poznawcze (np. infekcje układu nerwowego, niedobory witamin, choroby powodujące ucisk na mózg itd.).

## [Wróć do spisu treści](../README.md)
